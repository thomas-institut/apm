scientiae opposita est huic, ibi enim a priori ad posterius, hic vero a posteriori ad prius. Ibi igitur cognita apud nos sunt simpliciter cognita, et apud naturam, propter quod et ipsae demonstrationes, quae ibi fiunt, sunt absolute, seu simplices. Sed quae hic, non sunt simpliciter cognita, et apud naturam, iccirco maior pars demonstrationum, quae hic fiunt, sunt a signo, seu demonstrationes quia. Caput Tertium de modo docendi in hac scientia. Modus vero doctrinae, qui in hac scientia fit, est primo contemplari, quae communia sunt cunctis rebus naturalibus, tam causas, quam consequentia, ex his mox ad partialia proficisci, ut ratio huius libri se habet ad alios, sibi posteriores, qui positi sunt in hac scientia. Quae quidem res ita se habet, propterea quia communia sunt propriis notiora nobis, ut composita simplicibus. Eadem igitur causa, ob quam ad horum cognitionem procedimus a compositis ad simplicia, proficiscimur in ordine doctrinae a communi ad proprium, hoc est velle iter agere a notiori nobis ad ignotius. Ipsa autem communitas, seu universitas in hoc negocio se habet ad partialitatem, veluti composita ad simplicia. Hinc est quod totum notius est sensu eius partibus, quemadmodum nomina sunt apud intellectum notiora definitionibus. Indicium vero, ostendens scientiam, seu notitiam communem esse propria, apud nos priorem, est quod puer statim, cum in eo virtus dignoscitiva oritur, putat mulierem, quamcunque viderit, esse eius matrem, et virum quemlibet, patrem. Extat adhuc alia causa, ob quam in ordine doctrinae proceditur a communi ad proprium, quia videlicet ea doctrina non contingit repetere declarationem eiusdem rei. Nam, si ad demonstrationes hac non procederemus doctrina, cogeremur seorsum probare res communes inesse cunctis rebus, quibus sunt communes, ut probare equum obtinere materiam primam, et hominem, atque inanimatum, et stirpem. Adde etiam quod propositiones eiuscemodi demonstrandi generis non essent propriae, neque primae, ut medicis, evenire solet, cum demonstrative quatuor elementa inesse homini probare tentant. Haec igitur sunt, quae in praefatione huius libri continentur. Summula Secunda Primo in duas secatur partes. In Prima parte adducuntur opiniones, quae possunt de principiis rerum sensibilium afferri, habeturque sermo cum his, qui in hac scientia errorem non proprium commiserunt. In Secunda fiet verbum cum illis, qui circa principia proprium, atque proportionatum commiserunt errorem. Prima pars dividitur in quatuor capita. In Primo capite continentur opiniones, quae de hoc principio afferri possunt, et earum authores. In Secundo earum genera varia, et quae nam a Physico destrui, vel non destrui debeant. Quod, si cum eo genere sermonem faciet, quod non spectat ad Physicum ei contradicere, loquetur quidem ut Philosophus, non ut Physicus, huiusque rei rationem reddet. In Tertio destruet opiniones illorum, qui non sunt naturaliter locuti, praeter destructionem syllogismorum eorum. In Quarto destruet ipsorum syllogismos. Caput Primum. Dicamus autem, Principium vel unum, vel plura oportet esse. Et, si unum, vel mobile, ut nonnulli Physici Aerem, alii vero Aquam esse principium autumant, vel immobile, ut Parmenides, et Melissus censere videntur, vel finitum in magnitudine, aut infinitum. Et, si plura, vel mobilia 